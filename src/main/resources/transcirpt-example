Dawid Rosenblum odszedł szybko od drzwi. Popatrzył jeszcze
raz na obraz, po czym usiadł przy małym stoliku. Odsunął leżące
na nim szkice, nawet na nie nie patrząc. Z jednej kieszeni wyjął
pióro, a z drugiej książeczkę z wekslami. Zaczął je wypisywać.
Słychać było kroki wolno zmierzające po schodach. W końcu
drzwi otworzyły się.
Bankier podniósł się, a Kamil Faber się wyprostował.
Naprzeciwko nich stanął sam mistrz Jan Matejko.
Rosenblum pierwszy podał rękę, taksując malarza wzrokiem.
Przeraził się. Widział przed sobą zmizerniałego, rachitycznego
człowieka, zmęczonego i przedwcześnie postarzałego. Właściwie
wyglądał na takiego, który nigdy młody nie był. Siwiejące włosy
zaczesane do tyłu, okulary z grubymi szkłami, kościste ręce,
zgarbione plecy, ziemista skóra. Stał dokładnie na tle pustej,
niezamalowanej połaci wielkiego obrazu.
– Dawid Rosenblum – przedstawił się.
– Jan Matejko.
Kamil Faber nieśmiało wyciągnął teraz swoją dłoń. Stał,
a uważał, że powinien klęknąć. Zdawało mu się, że widzi
człowieka nie z tego świata i nie w ten świat wpatrzonego. Był
zachwycony i nie mógł wyjść z podziwu, że człowiek tak wątłej
postury może być takim gigantem. Szkła w okularach miał dwa
razy grubsze od jego szkieł, a wymalował tyle ledwo widocznych
szczegółów. Tyle biżuterii, tyle atłasów, tyle błysków
w rozeźlonych oczach. Prawie widział go na tle jego wielkiego
dzieła. Jak stoi na drabinie. Twarzą w twarz z przerażonym
mistrzem krzyżackim, a wokół niego śmiertelny zgiełk bitewny…
Nie potrafił wymówić słowa. Stał jak słup z otwartymi ustami.
– Jan Matejko – przedstawił się pierwszy malarz.
– Kamil Faber – wydukał po chwili.
– Z tych Faberów? – zapytał mistrz, pokazując na słoiczki
z pigmentami.
– Kiedyś tak – odpowiedział mu chłopak, ku zdziwieniu wuja,
który niezbyt interesował się, na czym zubożał jego daleki
krewny. Słyszał, że na farbach, ale niezbyt wiedział jakich.
– To wie pan, że on cały czerwienią wypełniony. – Mistrz
wyraźnie zwracał się do Kamila, patrzącego na niego
rozpłomienionym wzrokiem. – Czasami myślę, że własnej krwi
tam dokładam. Ten obraz wścieklizną jest malowany…
– I po to tu jesteśmy, by temu zaradzić – włączył się Dawid
Rosenblum, uprzedziwszy kuzyna, który już zamierzał się
odezwać. Nie chciał zachwytów, chciał konkretów.
– Słucham? – zdziwił się Matejko i podszedł do małego pudełka.
– Ach… tak. Przepraszam. Żona moja… Martwi się, że ten obraz
mnie wykończy – dodał, wyjmując papierosa.
Dawid Rosenblum zmiął trzymany weksel i zaczął wypisywać
nowy.
– To powinno ją uspokoić – powiedział bankier i wręczył
wypisany właśnie świstek.  Dwadzieścia tysięcy teraz i niech
będzie dwadzieścia po skończeniu
